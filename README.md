# Thessaloniki WordPress Meetup Block Theme

Τι είναι ένα block theme και πώς φτιάχνεται; Τι είναι το Full Site Editing (FSE) και τα block patterns; Πώς μπορώ να φτιάξω τα δικά μου custom blocks; Στα πλαίσια του Thessaloniki WordPress Meetup, διοργανώνονται μια σειρά από πρακτικά workshops, όπου θα απαντήσουμε αυτά τα ερωτήματα, θα γράψουμε κώδικα, θα συνεργαστούμε ως ομάδα χρησιμοποιώντας το Git, το Slack και άλλα εργαλεία, με απώτερο σκοπό να δημιουργηθεί ένα ολοκληρωμένο block theme!

Το block theme θα ζει και θα αναπτύσσεται σε αυτό το repository, το οποίο θα είναι ανοικτό για να συνεισφέρει όποιος το επιθυμεί.

## Εργαλεία
Για να συνεισφέρετε στην ανάπτυξη του theme αλλά και για να δημιουργήσετε τα δικά σας block themes, custom blocks, patterns κ.λπ. θα χρειαστείτε κάποια εργαλεία.

### Γενικά
#### Λογαριασμός WordPress
Για να μπορέσετε να δημοσιεύσετε themes και plugins στους καταλόγους του WordPress, θα χρειαστεί να έχετε έναν λογαριασμό στο wordpress.org. Επίσης με έναν λογαριασμό wordpress.org, θα έχετε την δυνατότητα να συνεισφέρετε στο WordPress, να λαμβάνετε βοήθεια στα φόρουμ υποστήριξης, να αξιολογήσετε και να σχολιάζετε θέματα εμφάνισης και πρόσθετα.

Για να δημιουργήσετε έναν λογαριασμό στο wordpress.org πατήστε [εδώ](https://login.wordpress.org/register?locale=el).

#### Slack
Το slack είναι μία πλατφόρμα επικοινωνίας. Παρέχει άμεση συζήτηση μέσω γραπτών μηνυμάτων ή online κλήσεων και πάρα πολλές επιπλέον δυνατότητες όπως διαμοιρασμό εικόνων, κώδικα κλπ. Με την εγγραφή σας στο Slack της Ελληνικής Κοινότητας WordPress, έχετε πρόσβαση σε όλες τις συζητήσεις σχετικά με το WordPress, τα τοπικά WordPress Meetups και WordCamps και άλλα θέματα.

Για την εγγραφή σας στο Slack, ακολουθήστε αυτό τον [οδηγό](https://wpgreece.org/wordpress-greece-slack/).

### Ανάπτυξη & διαχείριση κώδικα
#### VS Code
Το Visual Studio Code, είναι ένα [IDE](https://en.wikipedia.org/wiki/Integrated_development_environment), το οποίο ενσωματώνει διάφορα χρήσιμα εργαλεία για να διευκολύνει την ανάπτυξη και αποσφαλμάτωση κώδικα (π.χ. syntax highlighting, code autocompletion, εργαλεία debug κ.λπ.) και παρέχεται δωρέαν.

Για να κάνετε λήψη του VS Code πατήστε [εδώ](https://code.visualstudio.com/Download)

#### Git
Το Git είναι ένα σύστημα ελέγχου εκδόσεων. Μας επιτρέπει να γνωρίζουμε ποιος, πότε και τι άλλαγές έκανε σε κάποιο αρχείο, ενώ διευκολύνει την συνεργασία πολλών ατομών που επεξεργάζονται τα ίδια αρχεία.

Για να κάνετε λήψη του Git πατήστε [εδώ](https://git-scm.com/)

#### Node JS & npm
Το Node.js είναι μια πλατφόρμα ανάπτυξης λογισμικού χτισμένη σε περιβάλλον Javascript.

Το npm είναι ένας διαχειριστής πακέτων για τη γλώσσα προγραμματισμού JavaScript. Ένας διαχειριστής πακέτων είναι μια συλλογή εργαλείων που αυτοματοποιεί τη διαδικασία εγκατάστασης, αναβάθμισης και αφαίρεσης προγραμμάτων υπολογιστή.

Για να κάνετε λήψη του Node JS πατήστε [εδώ](https://nodejs.org/en/download/) (το npm συμπεριλαμβάνεται και θα εγκατασταθεί μαζί με το Node JS).

### Τοπικό περιβάλλον ανάπτυξης
Ως τοπικό περιβάλλον ανάπτυξης χαρακτηρίζεται ουσιαστικά η εγκατάσταση ενός web server στον υπολογιστή σας και η ύπαρξη ενός περιβάλλοντος όπου μπορείτε να κάνετε εύκολα την εγκατάσταση ενός WordPress και να προχωρήσετε με την ανάπτυξη, εκτέλεση και δοκιμή κώδικα.

Εάν και υπάρχουν πάρα πολλές εναλλακτικές για την δημιουργία ενός τοπικού περιβάλλοντος ανάπτυξης, προτείνουμε την χρήση του [Laragon](https://laragon.org/) ή του [Local](https://localwp.com/)

## Πλάνο workshops
Το πλάνο για τα workshops είναι το ακόλουθο:

**[27o Thessaloniki WordPress Meetup - 05 Νοεμβρίου 2022](https://www.meetup.com/wordpress_skg/events/289306513/)**
- Σύντομη παρουσίαση του project.
- Τι είναι ένα theme και ποιες οι διαφορές μεταξύ ενός κλασσικού και ενός block theme.
- Παρουσίαση και βοήθεια εγκατάστασης απαραίτητων εργαλείων.
- Δημιουργία βασικού σκελετού του block theme.
 


## Συχνές ερωτήσεις
### Ποιος θα είναι ο σκοπός αυτού του theme;
Πρόκειται για ένα theme γενικού σκοπού, χωρίς κάποια στόχευση σε συγκεκριμένο τύπο χρηστών ή συγκεκριμένες λειτουργίες. Θα δημιουργηθεί με στόχο την εξερεύνηση και την πρακτική εξάσκηση με τα εργαλεία, τις τεχνολογίες και τις πρακτικές που χρειάζονται για την δημιουργία ενός custom block-based theme. Επίσης, αφού ολοκληρωθεί αυτό το theme, θα δημοσιευθεί στο theme directory του WordPress.

### Πόσο θα κοστίζει αυτό το theme; Ποιος θα λάβει τα έσοδα;
Το τελικό theme θα δημοσιευθεί στο theme directory του WordPress και θα διανέμεται δωρεάν. Δεν θα υπάρξει κανένα οικονομικό όφελος ή έσοδα από την ανάπτυξη και δημοσίευση αυτού του theme.

### Δεν έχω γνώσεις σχετικές με τις τεχνολογίες και τα εργαλεία που απαιτούνται. Μπορώ να συμμετάσχω στα workshops;
Σίγουρα ΝΑΙ! Κάποιες βασικές γνώσεις HTML, PHP και JavaScript σίγουρα θα βοηθήσουν, ωστόσο δεν απαιτούνται προηγούμενες γνώσεις σε κανένα τομέα. Επιπλέον, ακόμη και εάν δεν αισθάνεστε άνετα να συμμετάσχετε εξαρχής, μόνο και μόνο η παρακολούθηση των workshops πιστεύουμε ότι θα προσφέρει αρκετές γνώσεις και υλικό για περαιτέρω αναζήτηση 😉

### Θα πρέπει να συμμετέχω σε όλα τα workshops;
Δεν είναι απαραίτητη η συμμετοχή σε όλα τα workshops, ωστόσο θα χαρούμε πάρα πολύ να σας έχουμε κοντά μας κάθε φορά.

### Εάν χάσω ένα workshop, μπορώ να συνεχίσω στα επόμενα;
Φυσικά. Μετά από κάθε workshop θα δημοσιεύεται σχετικό documentation με σημειώσεις, χρήσιμα links και ό,τι άλλο κρίνεται απαραίτητο ώστε να μπορεί ο οποιοσδήποτε να παρακολουθήσει την πορεία του project και να μπορεί να συμμετάσχει και να συνεισφέρει οποιαδήποτε στιγμή.

### Είναι υποχρεωτικό να φέρω laptop;
Σίγουρα όχι. Ωστόσο εάν φέρετε ένα laptop, θα είναι πολύ πιο εύκολο να ακολουθήσετε την πορεία του workshop και να λύσουμε τυχόν απορίες επί τόπου.

### Τι θα κερδίσω εάν συμμετάσχω;
Θα κερδίσετε την ευκαιρία να αποκτήσετε νέες γνώσεις και να κάνετε πρακτική εξάσκηση σε ένα πραγματικό project. Εάν ήδη έχετε τις απαραίτητες γνώσεις, τότε θα έχετε την ευκαιρία να τις μοιραστείτε με άλλα άτομα και να βοηθήσετε κι εσείς στην ανάπτυξη του theme.

### Κάθε πότε θα γίνονται αυτά τα workshops και τι διάρκεια θα έχουν;
Στοχεύουμε να γίνεται ένα workshop την τελευταία εβδομάδα κάθε μήνα. Κάθε workshop θα διαρκεί περίπου 3 ώρες.
